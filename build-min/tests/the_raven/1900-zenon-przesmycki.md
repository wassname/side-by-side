Author: Zenon Przesmycki  
Title: Kruk  
Year: 1900  
Language: pl  
Code: zen  

## 1

Raz w północnej, głuchej dobie, gdym znużony siedział sobie  
Nad księgami dawnej wiedzy, którą wieków pokrył kurz –  
Gdym się drzemiąc chylił na nie, usłyszałem niespodzianie  
Lekkie, ciche kołatanie, jakby u drzwi moich tuż.  
To gość jakiś – wyszeptałem. – Puka snadź przy drzwiach mych tuż.  
Nic innego chyba już.  

## 2

Ach – pamiętam, jakby wczoraj – była przykra grudnia pora,  
Głownie mrąc to cień rzucały, to blask jakichś krwawych zórz.  
Tęsknom czekał, by świat biały błysł, bo księgi nie sprawiały  
Ulgi w mej boleści stałej, odkąd znikł mój anioł stróż,  
Dziewczę słodkie, które zwie Lenorą anioł stróż...  
Tu bez nazwy ona już!  

## 3

Strach zdejmował mnie nieznany, pełny grozy niezbadanej,  
Kiedy u drzwi zaszeleścił purpurowy kotar plusz:  
By ukoić serca trwogę, rzekłem sobie: Pojąć mogę:  
To podróżny – zgubił drogę – zbłąkał się wśród śnieżnych wzgórz...  
W drzwi me puka, Zabłądziwszy pośród białych śnieżnych wzgórz...  
Tak – nikt inny chyba już!  

## 4

Więc nabrawszy męstwa wstałem, z ugrzecznieniem mówiąc całem:  
Panie albo pani, błagam, nie obrażaj się ni chmurz,  
Bo zasnąłem ze zmęczenia, a twe lekkie uderzenia  
W drzwi mojego tu schronienia nie zbudziły mnie. Więc cóż  
W tym dziwnego, żem nie słyszał? Tu otwarłem drzwi – i cóż?  
Ciemność w krąg – nic więcej już.  

## 5

Patrząc w mrok ten na wsze strony, stałem trwożny i zdumiony,  
Rojąc mary, jakich dotąd głąb nie znała ludzkich dusz.  
Lecz milczenie głuche trwało, ciszy nic nie przerywało,  
Tylko lekki szept nieśmiało drgnął: – Lenora? – gdzieś tuż, tuż.  
Tom ja szepnął – i: Lenora! – wyszeptało echo tuż.  
Tylko to, nic więcej już.  

## 6

Powróciwszy do pokoju, w niesłychanym już rozstroju,  
Posłyszałem znów stukanie, jakby gdzieś przy ścianie wzdłuż.  
Pewnie – rzekłem – coś kołacze w okno: wiatry snadź tułacze?  
Zaraz, co to jest, zobaczę, nie bij, serce, ni się trwóż –  
Wnet wyjaśnię tę zagadkę, serce, nie bój się ni trwóż.  
Tak, to wiatr – nic więcej już!  

## 7

Otworzyłem okno zatem... Szumiąc skrzydły, z majestatem,  
Wzleciał ciężko Kruk wspaniały, jakby czarny piekieł stróż.  
Nie pozdrowił mnie ukłonem, okiem powiódł w krąg zamglonym  
I siadł z pańskim jakimś tonem pośród dwóch kamiennych kruż –  
Na Pallady biuście przy drzwiach, pośród dwóch kamiennych kruż.  
Usiadł tam – nic więcej już.  

## 8

Ptak ten sprawił, że przy całym rozsmętnieniu mym musiałem  
Rozśmiać się z poważnej nader jego miny: Tyś nie tchórz,  
Widzę, stary, chmurny ptaku, co – choć piór już ani znaku  
Na swym czubie – szukasz szlaku wśród posępnych nocy mórz?  
Mów, jak zwą cię na plutońskim brzegu czarnych nocy mórz?  
Kruk rzekł na to: Nigdy już!  

## 9

Zadziwiłem się nie lada, że ptak tak wyraźnie gada,  
Choć żem jego odpowiedzi nie mógł pojąć ani rusz,  
Boć to przyzna nawet dziecię, że nikt z ludzi dotąd w świecie  
Nie oglądał chyba przecież ptaka przy drzwiach izby tuż.  
Ptaka, co by przed nim usiadł na popiersiu przy drzwiach tuż.  
Z takim mianem: Nigdy już.  

## 10

Ale Kruk ten z łysą głową wyrzekł jedno tylko słowo,  
Jak ci, którzy w jeden wyraz całą głąb wlewają dusz.  
Potem milczał znów nieśmiele, Pióro mu nie drgnęło w ciele,  
Aż gdym szepnął: Przyjaciele opuścili mnie wśród burz.  
I on też za dniem mnie rzuci, jak Nadzieje pośród burz.  
Ptak mi odrzekł: Nigdy już!  

## 11

Zadziwiony niewymownie odpowiedzią tak stosownie  
Wyrzeczoną: Widać – rzekłem – umie tylko to. A nuż  
Dar to pana, co w niewoli poznał tylko to, co boli,  
I swe pieśni jął powoli echa kłaść przeżytych burz,  
Aż pieśń każda w smętnej zwrotce brzmiała niby echo burz:  
Nigdy, nigdy, nigdy już!  

## 12

Lecz że w rozsmętnieniu całym wciąż się z Kruka śmiać musiałem,  
Przysunąłem miękki fotel na wprost ptaka, do drzwi tuż,  
I usiadłszy nań co żywo, jąłem myśli snuć przędziwo,  
Co te stare, chmurne dziwo, czarne jakby piekieł stróż –  
Co ten ptak złowróżbny, groźny, czarny jakby piekieł stróż –  
Mniemał, kracząc: Nigdy już!  

## 13

Myśląc, czego to oznaka, nie mówiłem ni do ptaka,  
Który swe płonące oczy w serce wbijał mi jak nóż.  
Tak siedziałem, wsparłszy głowę o poduszki fioletowe,  
A blask lampy światło płowe lał na ich matowy plusz.  
Ach, niestety, Ona o ten fioletowy, miękki plusz  
Skroni swej nie oprze już!  

## 14

Wtem powietrze się zamgliło, jakby wkoło się dymiło  
Sto anielskich trybularzy, tchnących słodką wonią róż.  
Bóg na bóle, co trapiły serce, lek ci zsyła miły –  
Zawołałem – zbierz swe siły i wspomnienia ciężkie zgłusz,  
Wdychaj lek ten i wspomnienia o Lenory stracie zgłusz!  
Kruk zakrakał: Nigdy już!  

## 15

Zły wróżbiarzu – rzekłem – ptaku czy czarciego sługo znaku!  
Czy cię szatan przysłał tutaj, czy pęd wściekły zagnał burz  
Na brzeg smutku i boleści, gdzie żal tylko pustka mieści,  
Gdzie noc każda zgrozę wieści – powiedz, błagam, wzrusz się, wzrusz!  
Jestże, jestże balsam w Gilead? – powiedz, powiedz, wzrusz się, wzrusz!  
Rzekł Kruk na to: Nigdy już!  

## 16

Zły wróżbiarzu – rzekłem – ptaku czy czarciego sługo znaku!  
Na to niebo, co nad nami, i na Pana ziemi, mórz  
Powiedz duszy mej zbolałej, czy w Edenie szczęścia chwały  
Znajdzie dziewczę, które biały zwie Lenorą anioł-stróż,  
Dziewczę święte, słodkie, które zwie Lenorą anioł-stróż?  
Kruk mi odrzekł: Nigdy już!  

## 17

Niech to będzie pożegnanie – krzyknę – ptaku czy szatanie!  
Precz na burzę, na plutońskie brzegi czarnych nocy mórz!  
Niech mi żadne czarne pióro nie przypomni, jak ponuro  
Mroczysz wszystko kłamstwa chmurą! Ruszże się z popiersia, rusz!  
Wyjmij dziób z mojego serca – i rusz się z nade drzwi, rusz!  
Kruk mi odrzekł: Nigdy już!  

## 18

I kruk wcale nie odlata, jakby myślał siedzieć lata  
Na Pallady biuście przy drzwiach, pośród dwóch kamiennych kruż,  
Krwawo lśni mu wzrok ponury, jak u diabła spod rzęs chmury  
Światło lampy rzuca z góry jego cień na pokój wzdłuż,  
A ma dusza z tego cienia, co komnatę zaległ wzdłuż,  
Nie powstanie – Nigdy Już!  
