Author: Stanisław Barańczak  
Title: Kruk  
Year: 1970  
Language: pl  
Code: bar  

## 1

W głuchą północ, w snów tumanie, gdy znużyło mnie dumanie  
Nad księgami zapomnianej magii, znanej w dawnych dniach,  
Chyląc głowę nad foliałem, niespodzianie usłyszałem  
Chrobot, jakby ktoś nieśmiałym palcem skrobał znak na drzwiach.  
„Gość“, mruknąłem, „tym sygnałem daje znać, że stanie w drzwiach:  
Skąd ten zimny pot i strach?“  

## 2

Och, pamiętam: wlókł się żmudnie grudzień, jak to zwykle grudnie,  
Po podłodze pełgał złudnie żar, co gasł już w siwych drwach.  
I pragnąłem, by nieskory świt prześwietlił wreszcie story,  
By oderwał od Lenory myśl zbłąkaną w niebios mgłach,  
Od Lenory, której imię do tej pory śpiewa w mgłach  
Chór aniołów w moich snach.  

## 3

Lękiem się o serce otarł szelest purpurowych kotar,  
Grożąc cieniem, mrożąc drżeniem, które niosło się przez gmach;  
By nad tętnem rozszalałem zapanować, powtarzałem:  
„To gość jakiś tym sygnałem daje znać, że stanie w drzwiach;  
Tak, to późny gość“ – szeptałem – „stanie wnet w otwartych drzwiach;  
Po cóż ten dziecinny strach?“  

## 4

Czując, że znów głos mi służy, nie wahałem się już dłużej:  
„Panie“ – rzekłem – „czy też Pani – gościu, któryś pod mój dach  
Zbłądził – dowiedz się, mój panie, że to nocne chrobotanie,  
Gdy zabrzmiało niespodzianie, w ścianie jakby lub przy drzwiach,  
Wziąłem zrazu za szmer myszy“ – tu otwarłem drzwi; lecz w drzwiach  
Mrok stał tylko, mrok i strach.  

## 5

Całą trwożną mocą wzroku wpatrywałem się w głąb mroku,  
Jakbym stanął nad otchłanią nie widzianą w ludzkich snach;  
Ale ciemność trwała niema, świadcząc, że za drzwiami nie ma  
Żywej duszy; tylko trzema sylabami poprzez gmach  
Szept „Lenora!“ niósł się z moich ust i echem poprzez gmach  
Wracał, drżąc w okiennych szkłach.  

## 6

Zawróciłem więc od proga, czując, jaka mi pożoga  
Duszę niszczy, jak się iskrzy głownia serca w gniewnych skrach.  
I znów chrobot przerwał ciszę: „Pewnie“ – rzekłem – „wiatr kołysze  
Okiennicę, albo słyszę zgrzyt obluzowanych blach  
Jakiejś rynny; ten niewinny chrobot przerdzewiałych blach  
To nie powód, by czuć strach.“  

## 7

Pchnąłem okno. I z łopotem skrzydeł, z czarnych piór furkotem  
Wdarł się przez nie szumnym lotem kruk, ptak święty w dawnych dniach.  
Musiał znać swą przeszłość – zatem, jakby gardził ludzkim światem,  
Z wielkopańskim majestatem zasiadł w ciszy tuż przy drzwiach,  
Na Atenie marmurowej tkwiącej w niszy tuż przy drzwiach:  
Siadł, a mnie ogarnął strach.  

## 8

Lecz przemogłem trwogi władzę: komizm jakiś był w powadze  
Ptaka-starca, odzianego w zdartych piór żałobny łach.  
„A to z waści kawał mruka!“ – rzekłem kpiąco. – „Do kaduka,  
Tak wyleniałego kruka nie ma i na piekieł dnach!  
Zdradź mi, jakie nosisz imię na Hadesu mrocznych dnach?“  
Kruk zakrakał: „Kres i krach“.  

## 9

Osłupiałem; czy to wszystko sen? jak mogło się ptaszysko  
Tak odezwać, jak orator, co na wylot zna swój fach?  
Choć w tym sensu było mało, przecież słusznie się zdawało  
Rzeczą całkiem niebywałą, że ptak, siedząc przy mych drzwiach,  
Na popiersiu marmurowym, bielejącym tuż przy drzwiach,  
Kracze schryple: „Kres i krach“.  

## 10

Gęstą czernią na boginię cień rzucając, kruk jedynie  
Parę słów wykrakał, jakby skakał w nich po kruchych krach.  
Potem milczał dłuższą chwilę – widać chciał rzec właśnie tyle .  
Lecz gdym rzekł: Czy się nie mylę? czy zbłądziłeś pod mój dach,  
By mi zdradzić, jakie szczęście znajdzie drogę pod mój dach? .  
Kruk zakrakał: „Kres i krach“.  

## 11

Słysząc znów tych słów dźwięk nagi, więcej w nich znalazłem wagi:  
Brzemię wróżby spadło na mnie, jak na trumnę spada piach.  
„Pewnie“ – spróbowałem zatem – „te dwa słowa są cytatem  
Z wieszcza, znużonego światem, wciąż skąpanym w krwi i łzach,  
Z mistrza, który swoją lutnię stroił smutnie, cały w łzach,  
Na dwa tony: Kres i krach?“  

## 12

Lecz wciąż miał nade mną władzę komizm tkwiący w tej powadze,  
Przeto w kąt, gdzie bielał marmur i gdzie czerniał ptak przy drzwiach,  
Pchnąłem mój obity skórą fotel, by w nim wszcząć ponurą  
Medytację nad naturą słów zrodzonych w zmierzchłych dniach,  
Zgłębiać głuchą wróżbę, którą ów ptak, w dawnych czczony dniach,  
Zawarł w krótkim: „Kres i krach“.  

## 13

Gdym brnął przez hipotez listę, kruk źrenice swe ogniste  
Utkwił we mnie, jak szachista, gdy szyderczo syczy: „Szach!“;  
Trwało to milczące starcie; spoglądałem nań uparcie,  
Głowę wsparłszy o oparcie: skóra, pękająca w szwach  
Lecz wciąż gładka, odbijała światło świec, a w czaszki szwach  
Huczał pogłos: „Kres i krach“.  

## 14

I pojąłem w owej chwili: już się nigdy nie odchyli  
Na poduszki droga głowa, z iskrą światła w złotych brwiach...  
I załkałem: „Tak, niestety! Bóg cię skrapia wodą z Lety,  
Aby obraz tej kobiety nie nawiedzał cię już w snach!  
Tak, spal wszystkie jej portrety – wtedy ujrzysz w przyszłych snach...“  
Kruk dokończył: „Kres i krach!“.  

## 15

„Zły proroku!“ – zakrzyknąłem – „czartem jesteś, nie aniołem,  
Czy Kusiciel cię tu przysłał, czy sztorm cisnął cię na piach  
Mojej duszy, na wybrzeże, gdzie Samotność pustki strzeże.  
Zanim życiu sens odbierze Rozpacz, uśmierz w sercu strach:  
Jestże balsam w Galaadzie? Powiedz, bo mnie dręczy strach!“  
Kruk zakrakał: „Kres i krach“.  

## 16

„Zły proroku!“ – zakrzyknąłem – „czartem jesteś, nie aniołem,  
Na to niebo ponad nami – na ten Boga wzniosły gmach –  
Zdradź mej duszy, którą pali ból: co czeka na nią w dali?  
O, gdybyśmy się spotkali z mą Lenorą w nieba mgłach!  
Co mnie czeka, co ocali – czy Lenora w rajskich mgłach?“  
Kruk zakrakał: „Kres i krach“.  

## 17

„Zgrzyt tych słów niech nam się stanie pożegnaniem, zły szatanie!“  
Poderwałem się. – „Leć w zamieć, w zamęt, zgiń na piekieł dnach!  
Nie waż się uronić pióra – niechaj czarna twa natura  
Sczeźnie, wroga i ponura; nie chcę widzieć cię w tych drzwiach  
Nigdy więcej! Wyrwij z serca dziób – i precz, bo stoi w drzwiach...“  
Kruk dokończył: „Kres i krach“.  

## 18

I wciąż jego czerń skrzydlata nie drgnie, jakby chciała lata  
Spędzić nad Pallady bladym czołem, w niszy tuż przy drzwiach;  
I wciąż w oczach mu się żarzy demoniczny blask lichtarzy,  
A cień kruka trwa na straży mojej duszy, która w snach  
Miota się, lecz nie powstanie, bo wciąż jawi się w jej snach  
Krecha krwawa – kres i krach!  
